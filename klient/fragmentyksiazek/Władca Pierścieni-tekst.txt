Księga pierwsza
Rozdział drugi CIEŃ PRZESZŁOŚCI
Następnego dnia rano, po śniadaniu, czarodziej i Frodo usiedli przy otwartym oknie w gabinecie. Na kominku płonął ogień, choć Słońce grzało i wiał wiatr z południa. Wszystko wokół wyglądało świeżo, młoda wiosenna zieleń przystrajała pola i gałęzie drzew.
Gandalf rozmyślał o wiośnie sprzed prawie osiemdziesięciu lat, kiedy to Bilbo wybiegł z Bag End bez chusteczki do nosa. On sam miał teraz włosy chyba bielsze niż wówczas, brodę dłuższą i brwi bardziej krzaczaste, twarz pobrużdżoną od doznanych przeżyć, ale oczy żywe jak zawsze. Kurzył fajeczkę i wydmuchiwał kółka dymu z tym samym co dawniej zadowoleniem.
Pykał fajkę bez słowa, nie chcąc przeszkadzać Frodowi, który siedział zatopiony w myślach, nawet w świetle poranka nie mogąc otrząsnąć się z tego, co usłyszał w nocy. Wreszcie przerwał milczenie.
– Wczoraj wieczorem zacząłeś mi opowiadać dziwne rzeczy o moim pierścieniu, Gandalfie. Raptem urwałeś i powiedziałeś, że takie sprawy lepiej omawiać za dnia. Nie sądzisz, że czas dokończyć opowieść? Powiedziałeś mi, że pierścień jest niebezpieczny, dużo bardziej niebezpieczny niż mogę przypuszczać. Pod jakim względem?
– Pod wieloma – odparł czarodziej. – Jest potężniejszy niż myślałem na początku, tak potężny, że w końcu całkowicie zawładnie każdym śmiertelnikiem, który go posiada. Dawno temu w Eregionie wykuto wiele takich elfich pierścieni, magicznych pierścieni, jak je nazywacie, i były one, rzecz jasna, rozmaite, jedne mniej, inne bardziej potężne. Te słabsze pierścienie, wyroby elfich kowali jeszcze niewprawnych w rozwijającym się rzemiośle, dla nich były ledwie zabawkami, ale dla śmiertelników stanowiły zagrożenie. Wielkie Pierścienie, Pierścienie Mocy, są niebezpieczne dla wszystkich. Śmiertelnik, który posiada jeden z Wielkich Pierścieni, co prawda nie umiera, lecz także nie rośnie, nie zyskuje więcej życia, trwa bez zmian, aż w końcu każda minuta zaczyna go męczyć. A jeśli często używa Pierścienia, ażeby stać się niewidzialnym, stopniowo zanika i w końcu na stałe robi się niewidzialny, żyjąc w półmroku pod okiem mrocznej mocy, która włada Pierścieniami. Tak więc, prędzej czy później – później, jeśli od początku był silny i pełen dobrej woli, choć ani siła, ani dobre chęci nie trwają wiecznie – pochłania go moc ciemności.
– Przerażające! – zawołał Frodo. Zapadła cisza, przerywana tylko dobiegającym przez okno szczękiem nożyc Sama Gamgee, który przycinał trawę.
– Od kiedy ci to wiadomo? – zapytał wreszcie Frodo. – I ile wiedział Bilbo?
– Jestem pewien, że Bilbo wiedział tylko tyle, ile ci powiedział – odparł Gandalf. – Z pewnością nie przekazałby ci czegoś, co uważałby za niebezpieczne, choć obiecałem, że będę nad tobą czuwać. Jego zdaniem pierścień jest niezwykle piękny i bardzo przydatny w potrzebie. Jeśli działo się z nim coś złego, niezwykłego, przypisywał to wyłącznie sobie. Mówił, że pierścień „zaprząta mu myśli”, co go zawsze martwiło, lecz nawet nie przypuszczał, że może to być winą samego pierścienia. Odkrył jednak, że trzeba na niego uważać. Wielkość i waga pierścienia jak gdyby się zmieniały, na przemian
kurczy się i powiększa w niepojęty sposób i niespodzianie może zsunąć się z palca, na który przed chwilą z trudem go włożono.
– Tak, uprzedził mnie o tym w swym ostatnim liście, dlatego zawsze trzymam go na łańcuszku.
– Bardzo roztropnie – pochwalił Gandalf. – Jednak Bilbo wcale nie sądził, że jego długowieczność może mieć jakiś związek z tym pierścieniem. Uznawał to za swoją zasługę i wielce był z tego dumny. Ostatnio stał się jednak niespokojny i rozdrażniony, co świadczyło tym, że pierścień przejmował nad nim władzę.
– Od kiedy wiesz o tym wszystkim? – jeszcze raz zapytał Frodo.
– Wiem tylko tyle, ile wiedzą Mędrcy. Jeśli chodzi o wiedzę na temat pierścienia... Cóż, trzeba przeprowadzić ostatnią próbę, ale już nie wątpię w trafność swoich domysłów. A kiedy zacząłem się domyślać? – mruknął z zadumą, szukając w pamięci. – Zastanówmy się... Bilbo znalazł pierścień w tym roku, w którym Biała Rada wypędziła ciemne moce z Mrocznej Puszczy, tuż przed Bitwą Pięciu Armii. Cień padł w tym czasie na moje serce, choć nie wiedziałem jeszcze, czego się obawiam. Często rozmyślałem o tym, jak Gollum natknął się na Wielki Pierścień, bo przynajmniej tyle wiedziałem. Jakiś czas później usłyszałem od Bilba dziwną historię, jak go „wygrał”, ale nie mogłem w nią uwierzyć. Kiedy wreszcie wydobyłem z niego prawdę, natychmiast zrozumiałem, że Bilbo próbował ugruntować swoje prawo do pierścienia. Tak samo jak czynił Gollum, wymyślając bajkę o „urodzinowym prezencie”. Kłamstwa te były zbyt przejrzyste i zbyt podobne, by uwierzyć w nie bez zastrzeżeń. Domyśliłem się, że pierścień ma szkodliwą moc, która natychmiast zaczyna oddziaływać na tego, kto go posiada. Było to dla mnie pierwsze poważne ostrzeżenie, że coś jest nie w porządku. Często mówiłem Bilbowi, że takich pierścieni lepiej nie używać, ale on nie chciał słuchać i natychmiast wpadał w złość. Niewiele więcej mogłem zrobić. Nie mogłem mu go zabrać bez wyrządzania jeszcze większej szkody, a poza tym nie miałem do tego prawa. Pozostawało mi tylko przyglądać się i czekać. Mógłbym może naradzić się z Sarumanem Białym, lecz zawsze coś stawało mi na przeszkodzie.
– Kim jest Saruman? Nigdy o nim nie słyszałem.
– Możliwe, bo nigdy nie interesował się hobbitami. Jest wybitną postacią pośród Mędrców, głową mojego bractwa i Pierwszym w naszej Radzie. Ma rozległą wiedzę i stale ją poszerza, lecz równocześnie staje się coraz bardziej dumny i nie pozwala, by się wtrącano w jego sprawy. Zajmuje się tradycją elfich pierścieni, wielkich i małych. Od dawna zgłębia tę dziedzinę, pragnąc odkryć tajniki wyrobu pierścieni. Kiedy Rada debatowała na ich temat, odsłonił rąbek swojej wiedzy i nic, co ujawnił, nie potwierdziło moich obaw. To uśpiło moje wątpliwości, lecz nadal przyglądałem się i czekałem.
I wyglądało na to, że z Bilbem nie dzieje się nic złego. Mijały lata. Tak, upływał rok po roku i, co ciekawe, Bilba czas jakby się nie imał. Znów opadły mnie wątpliwości. Ale powiedziałem sobie: „Wszak ze strony matki pochodzi z długowiecznego rodu. Ma jeszcze czas. Trzeba poczekać!”.
I czekałem. Aż do wieczora, kiedy opuścił ten dom. To, co wtedy zrobił i co mi powiedział, przepełniło mnie lękiem, jakiego nie mogły rozproszyć żadne słowa Sarumana. Wreszcie zyskałem pewność, że w grę wchodzi coś mrocznego i groźnego. I od tej pory większość czasu spędziłem na szukaniu prawdy.
– Ale z czasem Bilbo dojdzie do siebie, prawda? Odnajdzie spokój? – zapytał Frodo niespokojnie.
– Od razu poczuł się lepiej – odrzekł Gandalf. – Jednak tylko jedna Moc na tym świecie wie wszystko o Pierścieniach i o wywieranym przez nie wpływie. Nie ma takiej Mocy, która wiedziałaby wszystko o hobbitach. Wśród Mędrców jestem jedynym, który zajmuje się hobbitami: to pełna niespodzianek gałąź wiedzy. Hobbici z gruntu są miękcy jak masło, jednak czasami potrafią być twardzi niczym korzenie starego drzewa. Sądzę, że niektórzy mogą opierać się Pierścieniom dłużej niż przypuszcza większość Mędrców. Nie sądzę, byś miał powody martwić się o Bilba. Oczywiście był właścicielem pierścienia przez wiele lat i często go używał, może więc minąć sporo czasu, nim zły wpływ przeminie. Z drugiej strony, może wieść przez długie lata w miarę szczęśliwy żywot, taki sam jak wtedy, kiedy rozstał się z pierścieniem. Oddał go bowiem z własnej woli, co nie jest bez znaczenia. Tak, przestałem martwić się o Bilba, gdy tylko wyrzekł się pierścienia. Teraz za ciebie czuję się odpowiedzialny. Od czasu odejścia Bilba bardzo martwię się o ciebie i o tych uroczych, niemądrych, bezradnych hobbitów. Byłoby bardzo źle dla świata, gdyby Mroczny Władca zapanował w Shire, gdyby wszyscy twoi poczciwi, weseli i głupiutcy Bolgerowie, Hornblowerowie, Boffinowie, Bracegirdle’owie i cała reszta, nie wspominając o prześmiesznych Bagginsach, popadli w niewolę.
Frodo zadrżał.
– Czemu miałoby tak się stać? I po co mu tacy niewolnicy?
– W gruncie rzeczy wydaje mi się, że dotychczas Mroczny Władca nie wiedział o istnieniu hobbitów. Niestety teraz już nie jesteście bezpieczni. On was nie potrzebuje – ma wiele sług, znacznie bardziej użytecznych – ale już o was nie zapomni. I widok hobbitów zgnębionych w niewoli sprawi mu znacznie większą przyjemność niż widok hobbitów szczęśliwych i wolnych. Nie zapominaj o złośliwości i zemście!
– O zemście? Za co? Dalej też nie rozumiem, co to ma wspólnego z Bilbem, ze mną i z naszym pierścieniem.
– Wszystko – odrzekł Gandalf. – Nie usłyszałeś jeszcze o największej groźbie, ale zaraz poznasz całą prawdę. Sam nie miałem pewności, będąc tu ostatnim razem, lecz nadszedł w końcu czas, by wszystko ci powiedzieć. Daj mi na chwilę swój pierścień.
Frodo wyjął pierścień z kieszeni spodni, gdzie spoczywał umocowany łańcuszkiem do pasa. Odczepił go i powoli wyciągnął rękę w stronę Gandalfa. Nagle pierścień zaciążył mu w dłoni, jakby nie chciał się z nim rozstawać, albo jakby to on sam wzbraniał się przed przekazaniem go czarodziejowi.
Gandalf podniósł klejnot do oczu. Był wykuty ze szczerego złota.
– Widzisz na nim jakieś znaki?
– Nie – odparł Frodo. – Jest całkiem gładki, bez żadnej rysy.
– Zatem spójrz! – Ku zdumieniu i przerażeniu Froda czarodziej cisnął pierścień w środek żaru kominka. Frodo z krzykiem sięgnął po szczypce, ale Gandalf go powstrzymał.
– Czekaj! – rzekł rozkazująco i spojrzał na niego spod krzaczastych brwi.
W pierścieniu nie zaszła żadna widoczna zmiana. Po chwili Gandalf wstał, zamknął okiennice i zaciągnął zasłony. W pokoju zapanowała ciemność i cisza; tylko z ogrodu dobiegał szczęk nożyc Sama, który teraz pracował bliżej okien. Przez chwilę czarodziej patrzył w ogień, potem schylił się, szczypcami wyjął pierścień z paleniska i od razu wziął go w rękę. Frodo wzdrygnął się.
– Jest zupełnie zimny – wyjaśnił Gandalf. – Trzymaj! – Frodo złapał w drżącą rękę pierścień, który teraz był jakby grubszy i cięższy niż przedtem.
– Podnieś go – polecił Gandalf – i przyjrzyj mu się uważnie!
Frodo zrobił, co mu kazano, i po zewnętrznej i wewnętrznej stronie pierścienia zobaczył misterne linie, cieńsze od tych, jakie można nakreślić najdelikatniejszym piórem, linie ognia, które zdawały się układać w litery jakiegoś napisu. Świeciły oślepiającym blaskiem, zarazem jednak zdawały się tak odległe, jakby blask docierał z wielkiej głębi.
– Nie umiem odczytać tych ognistych liter – rzekł Frodo drżącym głosem.
– Ale ja umiem. To elfie znaki z pradawnego alfabetu, a język pochodzi z Mordoru. Nie chcę go tutaj używać. Oto, co jest tam napisane po przełożeniu na Wspólną Mowę:
Jeden pierścień, by nimi władać, Jeden, by je znaleźć,
Jeden, by je zgromadzić i wszystkie skrępować.
To dwa wersy z poematu od dawna znanego w tradycji elfów:
Trzy Pierścienie dla królów elfickich pod niebem jasnym,
Siedem dla krasnoludzkich władców we dworach kamiennych,
Dziewięć dla ludzi, którym śmierć jest sądzona,
Jeden Czarnemu Władcy na czarnym tronie
W Mordorze, ziemi, gdzie Ciemność zaległa.
Jeden, by nimi władać, Jeden, by je znaleźć,
Jeden, by je zgromadzić i wszystkie skrępować
W Mordorze, ziemi, gdzie Ciemność zaległa.
Czarodziej urwał. Po chwili milczenia powoli i z powagą dodał:
– To jest Pierścień-Władca, stworzony po to, by władać wszystkimi innymi. Ktoś zgubił go przed wiekami, co znacznie osłabiło jego moc. Ten ktoś ogromnie pragnie go odzyskać, a nam nie wolno do tego dopuścić.
Frodo siedział jak skamieniały. Czuł strach zbliżający się ku niemu jak burzowa chmura, która zrodziła się na Wschodzie i teraz pędzi, aby go pochłonąć.